---
title: Метта мотт
description: Метта мотт
createdAt: 2009-02-04
---
*Е къамаьл со даь ваьлча, санна ду 1а из, саг вий хьа из хаза, аьлар сога цхьан сага?*  
*Ва аьлар аз. Волаш санна сейна хетандаь.*  
*Вий-веций оаш, ер дешаддараш, аьлча бакъахьа а хетар-кх.*

Дукха а, тейп-тейпара а йоазон балхаш даьд Г1алг1ай Республика хьаханнача укх массехк шера. Йоазанхош а, 1илманхош а, дукха деце а (цун эшачунга хьажача), дикка къахьийгад г1алг1ай метта а, г1алг1ай меттаца а. Берашта а, боккхийчарна а лаьрха арадувлаш шиъ журнал да тахан г1алг1ай метта, «Сердало» газет а да наг-нагахь г1алг1ай метта йист хулаш. Г1алг1ай мотт 1омабу ишколашка, тейп-тейпарча дешара заведенешка, 1илма тохкама институт а я болх беш. Г1алг1ай меттаца а бу цо болх. Метта хьаькъе ший дакъа лаца г1ерташ паччахьалкхен телевидени а я. Кепаетташ г1алг1ай метта арадувл тахан законаш, дешара кинишкаш, пособеш, тейп-тейпара кхы а кхе балхаш.

Царех цхьаккха ца халча а, мехка баха нах, дукхаг1ча даькъе, г1алг1ай мотт лебеш ба.

Цхьабакъда, дале а, метта г1улакх ма дарра нийслуш-м дац. Цул сов, т1а-т1а эшалуш доаг1а из. Тамаш яц, вейх дуккха а болча, доккхий 1илмаш ховш болча, наха' г1алг1ай метта деша а, яьзде а ца хар, шоай метта царна ийла е ца хар. Дукха лечкъа а дыц цар-м из х1ама.

Ц1и яьккхача дуккхача а наха' вовзагволча сага йоах сога цкъа, эккхийта: эрсий метта яций вей ийла массане а. Со тамаш я 1анзар цу деша, сей арг1а еце а (сол воккхаг1а а вар из, лаг1ан лакхаг1а а вар) бехк баьккхар аз цох, цул сов, из автор вола г1алг1ай метта учебник д1а а хьекха: «Ай, ер мышта даьд 1а т1аккха?» -  хаьттар аз цунга. Вешта, шек-м ваккханзар из цу хаттаро.

Цу сагах бехк бац са баккха. Боккъал дар, аьлча, цхьанна 1илманхочох а бац. Моттараш-хетараш хьалха а дувлаш, мохк ший ло1амах а боацаш, мехка доал мехкага а доацаш, йолча хана, цхьацца бахьанаш ханнад дикка а заманчу дукхаг1абарий иштта ийла отташ. Цу ийлах тахан г1орта оттарах пейда хубба моттац сона. Г1алг1ай метта г1улакх малаг1ча лаг1ат1а латт ха, кхы масал эшац, аьнна, хета тарлой а.

Из лаг1а, ма дарра къаггаш, хьагойт метта балийна кадаш-белхаш ши-ший дош ала г1ертача 1илмаш, доккхийдараш, дийша а, дешанза а болча наха. Шо-шоашта хет-хетар дувц цар. Мотт бувцара бокъонаш тоае г1ерт уж, каьхата мотт шарьбе г1ерт. Цар йоах-кх из - г1ерт. Алапаш таац а, йоах, г1алг1ай метта шеййоа оаз белгалъе. Долаш дарий яздара бокъонаш нийсса яц а, йоах. Эг1чар маг1ча, маг1чар эг1ча яхараш а ба. Массала Чахкиев Са1ида' хетачох, «ваха» (цхьаннахь ваха, г1о) яхача дешах «ва'ха» (дине а дуаш ва'ха) яха дош хьакъоастадара «ва9ха», аьнна, хьалхарча деша даькъцарча «а» алапа т1ехьа 9 б1алг а оттаеш,  язде мегадда. Са1ида-м 2,5,7,8 яха тарахьаш доаладе а мегадда йоах, алапаш а даь, метта йикъе (С. Чахкиев. Патовая ситуация // Сердало. № 27 от 22 марта 2005 г.).  Иштта из дыча, ц1ихезача йоазанхочоа хетачох, аттача доал г1алг1ай йоазув.

Цул аттаг1а дацар «ваха» (г1о) яха дош «ва'ха» (дине даа) яхача дешах хьакъоастаде «ва'ха» аьнна, тохарг а тохаш, яздыча. Иштта даьд-кх из Куркиев А.С. ший дошлоргат1а. Сога хьаьттача духхьал цу цхьан тохарга, деррига ца дой а дукхаг1дар х1аьта а, даьхеи лоацеи «а» къестаде эшача мел эшар хьаду. Массала, «ва'харгва» яха дош тохарг а теха яздыча цхьаккха а хало яц «вахаргва» (маларах вахар) яхача дешах из хьакъостаде.

Хувцамаш де деза, ереи-ереи хувца деза яха къамаьлаш тахан «Сердало» газетага а, кхычахьа г1олла а дераш к1езига бац. Цхьацца де-дыта йоах цар г1алг1ай мехка йоаккхача аудиторега. Г1алг1ай метта хьаькъехьа 1илманхош ду къамаьл, шоай цхьан «кхуврча» де деза, аьнна, сона хета, мехка мела вар х1ана вац, аьнна, г1улакха оарцаг1 воахаш да.

Цхьабакъда, цар из мышта йоах кхетаде, хьанга йоах цар из, аьнна, хаттар оттаде мара дезац. Г1алг1ай мотт ховрашка, из ха г1ертарашка, из ха а, бовза а, шаьрбеш тахка а арг1а ярашка йоахий цар из? Сога хаьттача-м яхац. Дукхаг1чар-м. Х1ана? Цар из къамаьл деш лебер эрсий мотт боландаь.

Г1алг1ай метта кхоачамбоацарий балийна кадаш волчунга ладог1аддар малув, кадаш вале а, ше цу метта ле тугаш из ца халча? Цох тешагвар а малув т1аккха, цох хала пейда а малаг1бар ба? В1алла а болий хьог1? Цхьабакъда, цу тейпа йолча «йоакхонаш» ду зе-м да доккха. Х1ара иштта оалаш ме дола дош, г1алг1ай мотт чувхабар, из бегбахар мара а дац, цун чулоцам мелла к1оарга бале а. Т1еххьара са увзаш уллача сага йихе 1о а хейна, фу магъяр 1а, фу дуаддар 1а яхар морг хетт сона цу къамаьлех. Дыта дезаш санна а хетт.

Даьла ираза, укх мехка-м мотт ховш бола нах ба, к1езига а боацаш. Цул сов, эзараш шераш а, замаш а йоахаш гаьннара, т1а-т1а, тоа а луш хьабена г1алг1ай мотт, йоазон мотт ханнабац яхе а, селла наха тахан совбаьнна х1ама да а, моттац. Из иштта моттараш а, моттийта г1ертараш а, шортта бале а.

Массехк е массейт волча г1алг1ай метта' «дарба» де г1ертача сагах укхаза тийша дукха х1ама дац. Шоашта моге аттача даккха метта йоазув, ца моге дыта. Из бахьан х1ама юкъах дусаддац, цхьацца халонаш оза езагьяле а.

Фуд из тоаде дезар. (Нийссаг1 аьлча кегадаьр фуд «1илманхош»?)

Малаг1ча хьалт1а да тахан г1алг1ай метта йоазув гучадоал, вей из йоазув мышта ду хьожаш, т1аг1оллар лакха а, б1арг лакхача. В1алла а цецва'ла вар г1анкарвоаккхагва укхаза доаладе йиш йолча масалаш: айде язду - эйде оал, бийсанна язду - бусвай  язду - вей оал, векъа язду - вакъа оал, виза язду - выза оал, вича язду - выча оал, гуйра язду - гийре оал, г1айба язду - г1ейба оал, деннад язду даннад оал, дийнахьа язду - дийнахь оал, думи язду - дими оал, дуне язду - дине оал, екъа язду - якъак1ай язду - к1ей оал, лайна язду - лейна оал, майра язду мейра оал, мишта язду - мышта оал, мича язду - мыча оал, мичахьа язду - мычахьа оал, наьн-нана язду - ниннана оал, наьн-йиша язду - наьнайиша оал, Наьсар-Керте язду - Наьсара керте оал, пайда язду – пейда оал, пешк язду – пишк оал, сай  язду - сей оал, сайна язду – сейна оал, санна язду – сенна оал, тайна язду - тейна  оал, тай язду - тей оал,  тилла язду - тылла оал, уйла язду - ийла оал, хила язду - хала оал, хилда язду - халда оал, хинна язду - ханна оал, хиннад язду - ханнад оал, хиннай язду - ханний оал,  шога язду – шуга оал, юхе язду – йихе оал, юхье язду – йихье оал, юкъе язду – йикъе оал, юккъе язду  – йиккъе оал, юккъера язду  – йиккъера оал, 1иршинг язду – 1аршинг оал, 1уйре язду – 1ийре оал.

Малаг1а пейда ба уж дешаш, кхыдараш а, иштта, д1аоаллача тейпара а доацаш, яздеш халарах баьннар?

Массала,  Куркиева А. дошлорга т1а айенна моттиг яздаьд. Эййъянна, яздыча, нийссаг1а худдацар? Шуга аьнна хоза дош, шога, яхаш, яздарах хьабаьнна пейда ба дукхача наха шоага яхар. Иштта цу к1ийлен т1а хьаханна даьннаргах ларха мегадда б1аргий саьнаш, маркаь, х1атоанашке.

Т1аккха д1ахьажал кхы д1аха йоазон метта кегадаьча дешашка.

К1аьстта а б1арг т1аотт, сога хаьттача, ца эшаш метта йикъе лелача «рг»- на. Дукха да из, геттара а. Массала:

агаргба, агаргва, агаргда, агаргья, аргда, баг1аргба, бакхаргба, ба'тт1аргба, ба'харгба, ба'шаргба, бергба, боаг1аргба, боаккхаргба, боашаргба, боттаргба, буаргба, бувцаргба, буларгба, булларгба, бустаргба, бутаргба, ва'г1аргва, ва'жаргва, вакхаргва, ва'тт1аргва, ва'харгва, вахаргва, вахьаргва, векаргва, векъаргва, веларгва, велхаргва, вергва, веттаргва, воагаргва, воаг1аргва, воалларгва, воаккхаргва, водаргва, вожаргва, воалларгва, волларгва, воттаргва, вувцаргва, вустаргва, вутаргва, вуттаргва, да'г1аргда, дакхаргда, да'харгда, дахьаргда, дебаргда, дезаргда, дейтаргда, декаргда, декъаргда, дергда, дестаргда, дехаргда, доагаргда, доаг1аргда, доаккхаргда, дотаргда, доттаргда, дуаргда, дувцаргда, дутаргда, дуларгда, дулларгда, дустаргда, д1ахьаргда, ебаргья, езаргья, екаргья, екхаргья, екъаргья, еларгья, елларгья, ергья, естаргья, еттаргья, ешаргья, йоакхаргья, йокъоргья, йоттаргья, зувзаргба, зувзаргда, зувзаргья, зувргба, зувргва, зувргда, зувргья, йоаг1аргья, йоаккхаргья, йоалларгья, йоахаргья, йоашаргья, йолларгья, йог1аргья, йокъоргья, йоторгья, йоттаргья, йохаргья, йохкаргья, йошоргья, лакъаргба, лакъаргда, лакъаргья, латаргба, латаргва, латаргда, латаргья, латтаргба, латтаргва, латтаргда, латтаргья, лачкъаргба, лачъкъаргва, лачкъаргда, лачкъаргья, лекхаргба, лекхаргда, лекхаргья, леларгба, леларгва, леларгда, леларгья, лелхаргба, лелхаргва, лелхаргда, лестаргба, лестаргва, лестаргда, лестаргья, лелхаргья, лестогргба, лесторгда, лоацаргба, лоацаргва, лоацаргда, лоацаргья, ловргба, ловргва, ловргда, ловргья, ловсаргба, ловсаргда, ловсаргья, ловжаргба, ловжаргва, ловжаргда, ловжаргья, локхаргба, локхаргда, локхаргья, лохаргба, лохаргва, лохаргда, лохаргья, лувжаргба, лувжаргва, лувжаргда, лувжаргья, лувсаргба, лувсаргда, лувсаргья, лувцаргба, лувцаргва, лувцаргда, луттаргда, луттаргья, маргба, маргда, маргья, мегаргба, мегаргва, мегаргда, мегаргья, могаргда, моттаргда, оардаргда, оатаргба, оатаргва, оатаргда, оатаргья, оачаргба, оачаргва, оачаргда, оачаргья, озаргба, озаргва, озаргда, озаргья,  оттаргба, оттаргва, оттаргда, оттаргья, увзаргба, увзаргва, увзаргда, увзаргья, увттаргья, увттаргба, увттаргва, увттаргда, увттаргья, ховшаргба, ховшаргда, ховшаргья, хошаргба, хошаргва, хошаргда, хошаргья, хувшаргба, хувшаргва, хувшаргда, хувшаргья, хургба, хургва, хургда, хургья, хьежаргба, хьежаргва, хьежаргда, хьежаргья, хьестаргба, хьестаргва, хьестаргда, хьестаргья, хьешаргья, хьоастаргба, хьоастаргва, хьоастаргда, хьоастаргья, хьожаргба, хьожаргва, хьожаргда, хьожаргья,  хьокхаргба, хьокхаргва, хьокхаргда, хьокхаргья, эгаргба, эгаргва, эгаргда, эгаргья, эккхаргба, эккхаргва, эккхаргда, эккхаргья, эшаргба, эшаргва, эшаргда, эшаргья, эцаргба, эцаргва, эцаргда, эцаргья, ювзаргья, ювхаргья, ювцаргья, ювшаргья, южаргья, юзаргья, юстаргья, ютаргья, юттаргья, юлларгья, яг1аргья, яздергда, ятаргья, яхаргда, яхаргья, яхьаргья, яшаргья, 1ахаргба, 1ахаргва, 1ахаргда, 1ахаргья, 1еттаргда, 1еттаргба, 1еттаргья, 1етторгба, 1етторгда, 1етторгья, 1ехаргба, 1ехаргва, 1ехаргда, 1ехаргья, 1оховргба, 1охоргва, 1оховргда, 1оховргья, 1увг1аргба, 1увг1аргва, 1увг1аргда, 1увг1аргья, 1увшаргба, 1увшаргда, 1увшаргья.
